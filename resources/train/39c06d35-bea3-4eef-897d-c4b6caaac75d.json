[{"section_title": "Rembeczki Eszter:", "text": "A descartes-i fa \u00e1tf\u00e9s\u00fclt gy\u00f6kerei 1 Schmal D\u00e1niel: A kezdet n\u00e9lk\u00fcli kezdet. Descartes \u00e9s a kartezianizmus probl\u00e9m\u00e1i. Schmal D\u00e1niel A kezdet n\u00e9lk\u00fcli kezdet c\u00edm\u0171 munk\u00e1ja 2012-ben jelent meg a Gondolat Kiad\u00f3n\u00e1l. A k\u00f6tet tizenh\u00e1rom tanulm\u00e1nya ment\u00e9n a szerz\u0151 igen mark\u00e1ns Descartesolvasata bontakozik ki. Ahogy az alc\u00edm is mutatja (Descartes \u00e9s a kartezianizmus probl\u00e9m\u00e1i), a descartes-i probl\u00e9m\u00e1k azok korabeli gondolati k\u00f6zeg\u00e9nek h\u00e1ttere el\u0151tt ker\u00fclnek bemutat\u00e1sra. Az el\u0151zm\u00e9nyek informat\u00edv \u00f6sszefoglal\u00e1sa mellett az egyes sz\u00f6vegek akt\u00edvan (\u00e1m kritik\u00e1val) m\u0171k\u00f6dtetik a kort\u00e1rs \u00e9rtelmez\u0151k n\u00e9zeteit is. A k\u00f6nyv, ahogyan a szerz\u0151 a k\u00f6nyv legelej\u00e9n tal\u00e1lhat\u00f3 K\u00f6sz\u00f6netnyilv\u00e1n\u00edt\u00e1s\u00e1ban is jelzi, olyan tanulm\u00e1nyokat tartalmaz, amelyek \u00f6n\u00e1ll\u00f3an is meg\u00e1llj\u00e1k hely\u00fcket, \u00e1m a kor\u00e1bban (a jelenlegiekt\u0151l elt\u00e9r\u0151 form\u00e1kban) m\u00e1r megjelent, valamint az \u00fajonnan hozz\u00e1juk \u00edrt \u00e9rtekez\u00e9sek egy nagyobb \u00edv\u0171 koncepci\u00f3 r\u00e9szeit is k\u00e9pzik. Mint ahogy a szerz\u0151 (mintha csak k\u00edv\u00fclr\u0151l l\u00e1tna r\u00e1 k\u00f6nyv\u00e9re, s a lehets\u00e9ges kritikai \u00e9szrev\u00e9telekre) szint\u00e9n el\u0151re figyelmeztet, e tanulm\u00e1nyokon \u00e1t\u00edvel\u0151 koncepci\u00f3 \u00e9s az egyes\u00e9vel t\u00f6rt\u00e9n\u0151 olvas\u00e1s lehet\u0151s\u00e9g\u00e9nek megteremt\u00e9se sz\u00fcks\u00e9gess\u00e9 tesz bizonyos ism\u00e9tl\u00e9seket a k\u00fcl\u00f6nb\u00f6z\u0151 fejezeteken bel\u00fcl. Az ily m\u00f3don, egym\u00e1sba fon\u00f3dva fel\u00e9p\u00fcl\u0151, de n\u00e9gy k\u00fcl\u00f6nb\u00f6z\u0151 szakaszra bontott sz\u00f6veget kett\u0151s keret fogja k\u00f6zre: a bevezet\u0151h\u00f6z a Befejez\u00e9s \u00e9rtelemszer\u0171en kapcsol\u00f3dik, az els\u0151 fejezetre pedig az utols\u00f3 r\u00edmel (s ehhez hozz\u00e1vehetj\u00fck m\u00e9g azt a p\u00e1rhuzamot is, amely a m\u00e1sodik \u00e9s utols\u00f3el\u0151tti tanulm\u00e1ny k\u00f6zt l\u00e9p fel, itt jelennek meg ugyanis mark\u00e1nsan egyh\u00e1zi \u00e9s teol\u00f3giai szempontok az elemz\u00e9sben). \u00cdgy, a kezd\u0151 \u00e9s z\u00e1r\u00f3 tanulm\u00e1ny \u00f6sszecseng\u00e9se r\u00e9v\u00e9n, a m\u0171 a vizsg\u00e1l\u00f3d\u00f3d\u00e1st v\u00e9grehajt\u00f3 \"\u00e9n\" kezdeti elhat\u00e1roz\u00e1s\u00e1ban (\u00e9s saj\u00e1t figyelme ir\u00e1ny\u00edt\u00e1s\u00e1ban) felt\u0171n\u0151 szabads\u00e1g momentuma, \u00e9s az akarat descartes-i szabads\u00e1g\u00e1nak k\u00f6r\u00fclj\u00e1r\u00e1sa k\u00f6zt kap teret. A tanulm\u00e1nyk\u00f6tet j\u00f3l k\u00f6r\u00fclhat\u00e1rolhat\u00f3 f\u00f3kuszpontj\u00e1t ezen k\u00edv\u00fcl (mint egy harmadik, vagy m\u00e9g ink\u00e1bb nulladik keret) a k\u00f6nyv f\u00fclsz\u00f6vegei is t\u00f6m\u00f6ren \u00f6sszefoglalj\u00e1k \u2212 az el\u00fcls\u0151 bor\u00edt\u00f3 bels\u0151 oldal\u00e1n egy a k\u00f6nyv 11. fejezet\u00e9b\u0151l sz\u00e1rmaz\u00f3 r\u00e9szlet, m\u00edg a k\u00f6nyv h\u00e1toldal\u00e1n Descartes A filoz\u00f3fia alapelvei c\u00edm\u0171 munk\u00e1j\u00e1b\u00f3l id\u00e9zett gondolat tal\u00e1lhat\u00f3. A El\u00f6lj\u00e1r\u00f3ban c\u00edmet visel\u0151 bevezet\u0151b\u0151l megismerhetj\u00fck a szerz\u0151 legf\u0151bb \u00e1ll\u00e1spontj\u00e1t a descartes-i gondolkod\u00e1ssal kapcsolatban, s azokat a jellegzetes, illetve kev\u00e9sb\u00e9 jellegzetes t\u00e9m\u00e1kat, amelyeken kereszt\u00fcl e szempontok j\u00f3l l\u00e1that\u00f3v\u00e1 v\u00e1lnak. Szemben azokkal a n\u00e9zetekkel, amelyek Descartes legl\u00e9nyegesebb tan\u00edt\u00e1sak\u00e9nt a cogito \u00e1ltal megalapozott \u00e9s a radik\u00e1lis k\u00e9tely m\u00f3dszer\u00e9vel kialak\u00edtott helyes gondolkod\u00e1si rend, vagy a tudom\u00e1nyok strukt\u00far\u00e1j\u00e1nak meg\u00e1llap\u00edt\u00e1s\u00e1t\u2212 vagyis \u00f6sszess\u00e9g\u00e9ben mint egy filoz\u00f3fus elm\u00e9leti eredm\u00e9nyeit \u2212 tartj\u00e1k sz\u00e1mon, Schmal D\u00e1niel e \"rendrak\u00e1snak\" a k\u00f6r\u00fclm\u00e9nyeire, vagyis a gondolkod\u00e1st v\u00e9grehajt\u00f3 egy\u00e9n gyakorlati praxis\u00e1nak filoz\u00f3fiai relevanci\u00e1j\u00e1ra h\u00edvja fel a figyelmet. Az \"\u00e9n\" itt ugyanis egy szabads\u00e1ga r\u00e9v\u00e9n cselekedni k\u00e9pes szubjektum, aki d\u00f6nt mag\u00e1r\u00f3l a gondolkod\u00e1s, vagy a m\u00e1r birtok\u00e1ban l\u00e9v\u0151 tud\u00e1sanyagok fel\u00fclvizsg\u00e1lat\u00e1nak \"elkezd\u00e9s\u00e9r\u0151l\", pontos menet\u00e9r\u0151l, az ehhez sz\u00fcks\u00e9ges \"eszk\u00f6z\u00f6k\" kiv\u00e1laszt\u00e1s\u00e1r\u00f3l \u00e9s bevon\u00e1s\u00e1r\u00f3l, az elm\u00e9lked\u00e9sre ford\u00edtott id\u0151 beoszt\u00e1s\u00e1r\u00f3l, esetleg az elm\u00e9lked\u00e9s felf\u00fcggeszt\u00e9s\u00e9r\u0151l, \u00e9s \u00edgy tov\u00e1bb. Ahogyan a szerz\u0151 meghat\u00e1rozza: a mir\u0151l val\u00f3 gondolkod\u00e1s mellett a gondolkod\u00e1s hogyanja is tematiz\u00e1l\u00f3dik, amelynek ment\u00e9n az elm\u00e9lked\u0151 \"\u00e9n\" kett\u0151s funkci\u00f3ja ismegmutatkozik. M\u00e1sfel\u0151l ter\u00edt\u00e9kre ker\u00fclnek azok a bizonyos \"eszk\u00f6z\u00f6k\", amelyek a hagyom\u00e1nyban Descartes szigor\u00fa \u00e9rtelemben vett filoz\u00f3fi\u00e1j\u00e1n k\u00edv\u00fclre, szem\u00e9lyes \u00e9let\u00e9nek aspektusaihoz sorol\u00f3dtak \u2212 gondoljunk itt a \"Komolynak tarthatta-e Descartes a szkeptikus \u00e9rveket?\", vagy a \"Konformista volt-e a filoz\u00f3fus?\" jelleg\u0171 k\u00e9rd\u00e9sekre. A k\u00f6tet els\u0151 (s egyben k\u00f6nnyedebb, olvasm\u00e1nyosabb) fel\u00e9ben tal\u00e1lkozhatunk e k\u00e9t ut\u00f3bbi probl\u00e9ma m\u00e9lyrehat\u00f3 k\u00f6r\u00fclj\u00e1r\u00e1s\u00e1val. Az els\u0151 r\u00e9sz a Tekint\u00e9ly c\u00edmet viseli. A kiindul\u00f3pont itt az a gondolkod\u00f3 egy\u00e9n, aki m\u00e1r nem az \u00f3kori \u00e9s skolasztikus felfog\u00e1s hierarchikus rendj\u00e9ben k\u00f6z\u00e9pen helyet foglal\u00f3 k\u00f6zvet\u00edt\u0151k\u00e9nt hat\u00e1roz\u00f3dik meg, hanem r\u00e9szek\u00e9nt, egy \"racion\u00e1lis distinkci\u00f3kkal tagolt t\u00e9rben\", 2 s amely \u00f6nmaga megismer\u00e9se k\u00f6zben v\u00e9gig \"teljes szabads\u00e1ga birtok\u00e1ban j\u00e1r el\". 3 A k\u00f6nyv a tov\u00e1bbiakban is v\u00e9gig szem el\u0151tt tartja az \u00e9n szuverenit\u00e1s\u00e1nak kidombor\u00edtott jelleg\u00e9t. Az els\u0151 blokk k\u00f6vetkez\u0151 k\u00e9t fejezete a tekint\u00e9ly megismer\u00e9sben bet\u00f6lt\u00f6tt szerep\u00e9t vizsg\u00e1lja. M\u00edg \u00c1gostonn\u00e1l a tekint\u00e9ly lesz az az elem, mely k\u00e9pes \u00e1thidalni a nem tud\u00e1s \u00e9s tud\u00e1s k\u00f6z\u00f6tti szakad\u00e9kot 4 (hiszen a hitbe val\u00f3 bel\u00e9p\u00e9shez, vagy egyszer\u0171en a megismer\u00e9shez az embernek el\u0151bb el kell fogadnia valamit, ami csak k\u00e9s\u0151bb igazol\u00f3dik sz\u00e1m\u00e1ra), addig Descartes-n\u00e1l az igaz ismeretek sz\u00e9lesebb k\u00f6r\u00f6kben val\u00f3 elfogadtat\u00e1s\u00e1nak praxis\u00e1ban j\u00e1tszik szerepet. Ha ugyanis a vit\u00e1k r\u00e9v\u00e9n h\u00edrnevet \u00e9s elismerts\u00e9get szerzett \"szabadon filozof\u00e1l\u00f3k\"a \"j\u00e1ratlanok\" meggy\u0151z\u00e9s\u00e9re hivatottak, akkor ugyanezen a m\u00f3don azok, akik a val\u00f3di igazs\u00e1gok megragad\u00e1sa r\u00e9v\u00e9n nyertek val\u00f3di (b\u00e1r a descartes-i gondolkod\u00e1sban idealiz\u00e1lt form\u00e1ban megjelen\u0151) tekint\u00e9lyt, az igazs\u00e1got tudj\u00e1k kell\u0151 s\u00fallyal k\u00f6zvet\u00edteni a t\u00f6megek fel\u00e9. Schmal D\u00e1niel \u00e1ll\u00e1spontja szerint e \"l\u00e1tszat-tekint\u00e9lyelv\u0171s\u00e9g\" teh\u00e1t egy gyakorlati aspektusokkal is rendelkez\u0151 filoz\u00f3fiai program mintegy instrument\u00e1lis r\u00e9sz\u00e9t k\u00e9pezi. A k\u00f6vetkez\u0151 h\u00e1rom fejezet a k\u00f6tet m\u00e1sodik,Szkepszis c\u00edm\u0171 blokkj\u00e1ban a descartes-i k\u00e9tely probl\u00e9m\u00e1j\u00e1val foglalkozik. Amit Gassendi Descartes elgondol\u00e1s\u00e1ban kifog\u00e1sol, az az emberi \u00e9let elm\u00e9leti \u00e9s gyakorlati szf\u00e9r\u00e1j\u00e1nak k\u00fcl\u00f6nv\u00e1laszt\u00e1sa. Gassendi szerint ugyanis az elm\u00e9leti s\u00edkon v\u00e9gzett m\u00f3dszeres k\u00e9tely gyakorlati konzekvenci\u00e1kkal kell, hogy j\u00e1rjon, minekut\u00e1n az absztrakt fogalmak is gyakorlati tapasztalatok ment\u00e9n \u00e1llnak el\u0151. Descartes-n\u00e1l azonban, a tanulm\u00e1nyok tanuls\u00e1ga szerint a szkepszisnek egy m\u00e1sf\u00e9le funkci\u00f3j\u00e1r\u00f3l van sz\u00f3. A k\u00e9tely gyakorlati \u00e9lett\u0151l izol\u00e1lt,valamint akarati kontroll alatt tartott \u00e9s megtervezett jellege azonban \u00f6sszhangban \u00e1ll a kor term\u00e9szetb\u00fav\u00e1rai \u00e1ltal, laborat\u00f3riumi k\u00f6rnyezetben \u00e9s mesters\u00e9ges szitu\u00e1ci\u00f3k k\u00f6zt lefolytatott k\u00eds\u00e9rleti technik\u00e1ival. A szkeptikus argumentumok az ily m\u00f3don megid\u00e9zett k\u00e9telked\u00e9si \u00e1llapotban ink\u00e1bb bizonyulnak gondolatk\u00eds\u00e9rleteknek, mintsem val\u00f3s \u00e9rveknek. 5 Ennek megfelel\u0151en a descartes-i sz\u00f6vegekben felt\u0171n\u0151 stiliz\u00e1lt \u00e9letrajzi utal\u00e1sok egy gondolkod\u00e1s megjelen\u00edt\u00e9s\u00e9vel 6 eszk\u00f6zk\u00e9nt j\u00e1rulnak hozz\u00e1 egy tudom\u00e1nyos program kidolgoz\u00e1s\u00e1hoz, s k\u00f6nnyebb pszichol\u00f3giai hozz\u00e1f\u00e9r\u00e9s megteremt\u00e9s\u00e9hez a h\u00e9tk\u00f6znapi olvas\u00f3 sz\u00e1m\u00e1ra. A descartes-i szkepszis term\u00e9szetfiloz\u00f3fiai el\u0151zm\u00e9nyeinek vizsg\u00e1lata (mely a tanulm\u00e1nyf\u00fcz\u00e9r episztemol\u00f3giai k\u00e9rd\u00e9sekkel foglalkoz\u00f3 harmadik nagy egys\u00e9g\u00e9hez fog \u00e1tvezetni) az \u00e9rz\u00e9kel\u00e9s \u00e9s az \u00e9rz\u00e9kel\u0151 szem\u00e9ly fogalmi h\u00e1tter\u00e9nek megismer\u00e9sben bet\u00f6lt\u00f6tt szerep\u00e9re \u00e9s alapvet\u0151en torz\u00edt\u00f3 jelleg\u00e9re ir\u00e1ny\u00edtja a figyelmet. A radik\u00e1lis k\u00e9tely pr\u00f3bak\u00f6v\u00e9n ellen\u0151rz\u00f6tt meg\u00e1llap\u00edt\u00e1sokat, amelyek ment\u00e9n a tudom\u00e1nyok szil\u00e1rd v\u00e1za fel\u00e9p\u00fclhet, a tapasztalati megfigyel\u00e9sek kell, hogy kit\u00f6lts\u00e9k, kieg\u00e9sz\u00edts\u00e9k. A Megismer\u00e9s c\u00edmet visel\u0151 harmadik r\u00e9sz m\u00e1r koncentr\u00e1ltabb olvas\u00e1st ig\u00e9nyel, hiszen a descartes-i gondolkod\u00e1s r\u00e9szletekbe men\u0151 probl\u00e9m\u00e1ival foglalkozik, t\u00f6bb k\u00fcl\u00f6nb\u00f6z\u0151 felfog\u00e1st m\u0171k\u00f6dtetve a Descartes-korabeli \u00e9s a kort\u00e1rs recepci\u00f3 ter\u00fclet\u00e9r\u0151l. Ilyen p\u00e9ld\u00e1ul az a camera obscura-modell, amely b\u00e1r nem t\u00fckr\u00f6zi k\u00f6zvetlen\u00fcl a filoz\u00f3fus eredeti \u00e1ll\u00e1spontj\u00e1t, kimutathat\u00f3, milyen szempontok szerint j\u00e1rul hozz\u00e1 a descartes-i megismer\u00e9s-elm\u00e9let meg\u00e9rt\u00e9s\u00e9hez. Noha az elme nem \"elz\u00e1rt kamrak\u00e9nt\" m\u0171k\u00f6dik (ennyiben f\u00e9lrevezet\u0151 a modell), hanem nyitott a k\u00fcls\u0151 vil\u00e1g t\u00e9nyleges t\u00e1rgyaira, eredm\u00e9nyesen t\u00e1rja fel a megismer\u00e9s \u00e1talakul\u00e1sokon, szelekt\u00e1l\u00e1sokon stb. kereszt\u00fclmen\u0151, racion\u00e1lis kontroll \u00e1ltal prepar\u00e1lt jelleg\u00e9t. A camera obscura k\u00e9pi jelleg\u0171 modellje ut\u00e1n itt teh\u00e1t a reprezent\u00e1ci\u00f3 nyelvi modell alapj\u00e1n t\u00f6rt\u00e9n\u0151 \u00e9rtelmez\u00e9si hagyom\u00e1nya ker\u00fcl el\u0151t\u00e9rbe, annak k\u00e9rd\u00e9s\u00e9t t\u00e1rgyalva, hogy mik\u00e9nt reprezent\u00e1lhatj\u00e1k az ide\u00e1k a k\u00fclvil\u00e1got, ha, mint a tapasztalat mutatja, nem k\u00e9pi hasonl\u00f3s\u00e1g \u00e1ll fenn k\u00f6z\u00f6tt\u00fck. John W. Jolton \"ford\u00edtott jelz\u00e9si rel\u00e1ci\u00f3\" terminus\u00e1n kereszt\u00fcl vizsg\u00e1lva a 17. sz\u00e1zadban jellemz\u0151 \u00e9szlel\u00e9selm\u00e9leteket arra az eredm\u00e9nyre jut, hogy a konvencionalista modell \u00f6sszeegyeztethetetlennek t\u0171nik az intencionalit\u00e1s probl\u00e9m\u00e1j\u00e1val, m\u00edg az alternat\u00edv nyelvi modell, Descartes-tal ellent\u00e9tesen, metafizikailag \u00e9rtelmezi azt. A blokk utols\u00f3 tanulm\u00e1ny\u00e1ban, mely egy (kronol\u00f3giai id\u0151korl\u00e1tok miatt) meg nem val\u00f3sult Descartes \u00e9s Malebranche k\u00f6zti vita rekonstru\u00e1l\u00e1s\u00e1n kereszt\u00fcl vizsg\u00e1lja a descartes-i \"gondolkod\u00e1s\" kv\u00e1zi defini\u00e1latlans\u00e1g\u00e1nak probl\u00e9m\u00e1j\u00e1t a tudatoss\u00e1g, az intencionalit\u00e1s \u00e9s a reprezent\u00e1ci\u00f3 \u00f6sszef\u00fcgg\u00e9seit \u00e9s k\u00fcl\u00f6nbs\u00e9geit \u00e9rintve. E tanulm\u00e1nyban kiss\u00e9 elvesz\u00fcnk a k\u00e9rd\u00e9sek \u00e9s a szempontok \u00e1radat\u00e1ban. Munk\u00e1csy Gyula alapj\u00e1n a szerz\u0151 a n\u00e9z\u0151pontok folytonos v\u00e1ltogat\u00e1s\u00e1nak ig\u00e9ny\u00e9t jelenti be, amely a k\u00f6vetkez\u0151 r\u00e9sz els\u0151 tanulm\u00e1ny\u00e1ban v\u00e1lik j\u00f3l l\u00e1that\u00f3v\u00e1. Az utols\u00f3 nagy fejezet Metafizika c\u00edm alatt olyan k\u00e9rd\u00e9sekkel foglalkozik, mint a descartes-i test \u00e9s elme egys\u00e9ge \u00e9s interakci\u00f3ja, majd e probl\u00e9mak\u00f6rh\u00f6z kapcsol\u00f3dva a Descartes, az \u00farvacsora sor\u00e1n \"v\u00e9gbemen\u0151\" \u00e1tl\u00e9nyeg\u00fcl\u00e9s lehet\u0151s\u00e9g\u00e9t \u00e9rint\u0151 kev\u00e9sb\u00e9 reflekt\u00e1lt elm\u00e9lete is vizsg\u00e1lat al\u00e1 ker\u00fcl. A test \u00e9s elme egys\u00e9g\u00e9t Schmal a suarezi, h\u00fclomorfizmuson alapul\u00f3 trializmus fel\u0151l \u00e9rtelmezi. Az elemz\u00e9s eredm\u00e9nyei arra mutatnak r\u00e1, hogy szemben a k\u00fcl\u00f6n\u00e1ll\u00f3 testtel \u00e9s k\u00fcl\u00f6n\u00e1ll\u00f3 l\u00e9lekkel, a harmadik momentumot, a \"benn\u00fcnk\" kifejez\u00e9s \u00e1ltal k\u00e9pviselt embert, mint egys\u00e9get nem az \u00e9rtelmi bel\u00e1t\u00e1s, hanem a h\u00e9tk\u00f6znapi \u00e9rz\u00e9kel\u00e9s megfigyel\u00e9sein kereszt\u00fcl lehets\u00e9ges megragadni \u2212 ami k\u00e9t k\u00fcl\u00f6nb\u00f6z\u0151 t\u00edpus\u00fa megismer\u00e9si m\u00f3d egym\u00e1st kieg\u00e9sz\u00edt\u0151 haszn\u00e1lat\u00e1nak sz\u00fcks\u00e9gess\u00e9g\u00e9re utal. Mindez azonban m\u00e9g nem ad magyar\u00e1zatot a k\u00e9t szubsztancia k\u00f6lcs\u00f6nhat\u00e1s\u00e1nak mik\u00e9ntj\u00e9re, ez\u00e9rt a szerz\u0151 a k\u00fcl\u00f6nb\u00f6z\u0151 olvasatokban el\u0151fordul\u00f3 okkazionalista \u00e9s kauzalista magyar\u00e1zatk\u00eds\u00e9rleteket tekinti \u00e1t. Az eredm\u00e9nyekben fontos szerepet j\u00e1tszik annak kihangs\u00falyoz\u00e1sa, hogy Descartes b\u00f6lcselete nem tekinthet\u0151 rendszerfiloz\u00f3fi\u00e1nak, hiszen benne \"rendszeren k\u00edv\u00fcli bizonyoss\u00e1goknak is szerepet sz\u00e1nt\", 7 amelyek vil\u00e1goss\u00e1gukat a tapasztalat \"ellen\u00e1llhatatlan erej\u00e9b\u0151l\" nyerik. Amellett, hogy az oks\u00e1gi interakci\u00f3 l\u00e9nyeges eleme a filoz\u00f3fus elm\u00e9let\u00e9nek, e tapasztalat puszta t\u00e9nye az, ami megragadhat\u00f3 marad a gondolkod\u00e1st v\u00e9gz\u0151 \"szabad cselekv\u0151\" sz\u00e1m\u00e1ra. A test (anyag) \u00e9s l\u00e9lek viszony\u00e1nak k\u00e9rd\u00e9s\u00e9re Descartes az eukharisztia kapcs\u00e1n is igyekszik v\u00e1laszt adni, amelyr\u0151l 1640-es \u00e9vekbeli levelez\u00e9sei tan\u00faskodnak. A transzszubsztanci\u00e1ci\u00f3 fogalm\u00e1nak, illetve a korabeli \u00e9rtelmez\u0151k (pl. Arnauld, Juan de Lugo, vagy Jacques Rohault) \u00e1ll\u00e1spontjainak \u00e1ttekint\u00e9s\u00e9vel mutatja be a descartes-i javaslatot \u00e9s annak problematikuss\u00e1g\u00e1t. Elgondol\u00e1sa szerint a keny\u00e9r \u00e9s a bor Krisztus test\u00e9v\u00e9 \u00e9s v\u00e9r\u00e9v\u00e9 v\u00e1ltoz\u00e1sa az\u00e1ltal t\u00f6rt\u00e9nhet meg, hogy \"az \u00e1tv\u00e1ltoztat\u00e1s szavainak elhangz\u00e1sa ut\u00e1n Krisztus teste \u00f6sszekapcsol\u00f3djon az olt\u00e1ron l\u00e1that\u00f3 fizikai anyaggal\". 8 Megk\u00f6zel\u00edt\u00e9se azonban (t\u00f6bbek k\u00f6z\u00f6tt) \u00e9ppen az emberi test h\u00e9tk\u00f6znapi val\u00f3s\u00e1g\u00e1r\u00f3l nem k\u00e9pes sz\u00e1mot adni. A fejezet a descartes-i akarat szabads\u00e1g\u00e1nak r\u00e9szletes elemz\u00e9s\u00e9t tartalmaz\u00f3 (\u00e9s a k\u00f6nyv leghosszabb) tanulm\u00e1ny\u00e1val z\u00e1rul, mely a relev\u00e1ns prim\u00e9r sz\u00f6vegeket \u00e9s a kapcsol\u00f3d\u00f3 legfontosabb interpret\u00e1ci\u00f3kat veszi alapul. Az elemz\u00e9s kifut\u00e1sa visszatal\u00e1l az els\u0151 fejezethez. Am\u00edg ugyanis, mint Schmal r\u00e1mutat, az \u00e9sz az igazs\u00e1got kutatja, \u00e9s igyekszik tudom\u00e1nyos \u00e9rtelemben \"maradand\u00f3t alkotni\", addig k\u00edv\u00fclr\u0151l is szeml\u00e9li \u00f6nmag\u00e1t, s hat\u00e1rozza \u00e9s teremti meg gondolkod\u00e1sa ide\u00e1lis felt\u00e9teleit. Az akarat szabads\u00e1ga teh\u00e1t (hasonl\u00f3an az el\u0151z\u0151ekben t\u00e1rgyaltak t\u00f6bbs\u00e9g\u00e9hez) \"az ide\u00e1kon v\u00e9gzett m\u0171veletek\" 9 tapasztalata r\u00e9v\u00e9n v\u00e1lik \"k\u00e9zzelfoghat\u00f3v\u00e1\". Schmal D\u00e1niel k\u00f6nyv\u00e9nek eg\u00e9sze, \u00e9s az egyes tanulm\u00e1nyok is, k\u00fcl\u00f6n-k\u00fcl\u00f6n, vil\u00e1gos szerkezeti fel\u00e9p\u00edtetts\u00e9get mutatnak (arr\u00f3l nem is besz\u00e9lve, hogy a mai k\u00f6nyvkiad\u00e1si \"szok\u00e1sokhoz\" k\u00e9pest meglep\u0151en kev\u00e9s szed\u00e9si hib\u00e1t tartalmaz \u2212 az egyik ilyen furcsas\u00e1g azonban \u00e9pp a k\u00fcls\u0151 \u00e9s a bels\u0151 fedlapon t\u0171nik fel egy bet\u0171elt\u00e9r\u00e9ssel az alc\u00edmben). A szerz\u0151 hat\u00e1rozottan keretezi c\u00e9lkit\u0171z\u00e9seit, amelyek megjelennek az egyes tanulm\u00e1nyok bevezet\u0151iben, \u00e9s a f\u0151sz\u00f6vegen k\u00edv\u00fcl az \u00f6sszegz\u0151 bekezd\u00e9sekben is (nem minden elemz\u00e9s tartalmaz ugyanis k\u00fcl\u00f6n \u00f6sszegz\u00e9s alfejezetet). Egy\u00e9rtelm\u0171en hat\u00e1rolja k\u00f6r\u00fcl tov\u00e1bb\u00e1 saj\u00e1t olvasat\u00e1t, pontosan megadva azon \u00e9rtelmez\u00e9seket, amelyekt\u0151l \u00e9s amilyen szempontok szerint elt\u00e9rni k\u00edv\u00e1n. A vizsg\u00e1l\u00f3d\u00e1sok b\u0151s\u00e9ges irodalmi \u00e9s szakirodalmi h\u00e1tt\u00e9r el\u0151tt, \u00e9s komplex m\u00f3don tekintik \u00e1t az \u00e9rintett t\u00e9m\u00e1k mellett a f\u0151 probl\u00e9m\u00e1k kontextusait, a recepci\u00f3t\u00f6rt\u00e9netet, illetve a val\u00f3s \u00e9s lehets\u00e9ges ellenvet\u00e9seket is. V\u00e9gezet\u00fcl a c\u00edmekr\u0151l. A kezdet n\u00e9lk\u00fcli kezdet, mint ahogy az El\u00f6lj\u00e1r\u00f3ban c\u00edm\u0171 bevezet\u0151 r\u00e9sz v\u00e9g\u00e9n magyar\u00e1zatot nyer, nem a k\u00f6z\u00e9pkor teol\u00f3giai \u00e9rtelm\u0171 kifejez\u00e9s\u00e9re, hanem els\u0151sorban a descartes-i filoz\u00f3fia sarokpontj\u00e1t, a gondolkod\u00e1s kezdet\u00e9t megel\u0151z\u0151 t\u00f6bbi k\u00f6r\u00fclm\u00e9nyre, gondolkod\u00e1s \u00e9s akaratb\u00e9li el\u0151k\u00e9sz\u00fcletre k\u00edv\u00e1n utalni. Ezen \u00f6sszefoglal\u00f3 \u00e1ltalam v\u00e1lasztott c\u00edme pedig (az im\u00e9nt eml\u00edtett) gondolkod\u00e1s mellett arra a gyakorlati, tapasztalati oldalra szeretne reag\u00e1lni, amely a tudom\u00e1nyok f\u00e1j\u00e1nak metafizikai gy\u00f6k\u00e9rzet\u00e9t kell, hogy kib\u0151v\u00edtse. 10 A meg\u00e9rt\u00e9sre v\u00e1gy\u00f3 ember azon gyakorlati oldal\u00e1ra gondolok, amely a puszt\u00e1n a priori ismeretekb\u0151l levezethet\u0151 igazs\u00e1gok felt\u00e1r\u00e1sa mellett, mint Schmal D\u00e1niel koncepci\u00f3ja r\u00e1vil\u00e1g\u00edt, egyr\u00e9szt szab\u00e1lyozza saj\u00e1t elm\u00e9lked\u00e9seinek folyam\u00e1t, m\u00e1sr\u00e9szt odafigyel a kiz\u00e1r\u00f3lag praktikusan megragadhat\u00f3 igazs\u00e1gokra is."}]